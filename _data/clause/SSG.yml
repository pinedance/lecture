# 송본 상한론 가불가
## 辨不可發汗病脈證幷治第十五  （一法 方本闕）

- NOO: ["SSG-15-001"]
  CTG: [불가한]
  TXT: 夫以爲疾病至急，倉卒尋按，要者難得，故重集諸可與不可方治，比之三陰三陽篇中，此易見也。又時有不止是三陽三陰，出在諸可與不可中也。

- NOO: ["SSG-15-002"]
  CTG: [불가한]
  TXT: 少陰病，脈細沈數，病爲在裏，不可發汗。

- NOO: ["SSG-15-003"]
  CTG: [불가한]
  TXT: 脈浮緊者，法當身疼痛，宜以汗解之。假令尺中遲者，不可發汗。何以知然，以榮氣不足，血少故也。

- NOO: ["SSG-15-004"]
  CTG: [불가한]
  TXT: 少陰病，脈微，不可發汗，亡陽故也。

- NOO: ["SSG-15-005"]
  CTG: [불가한]
  TXT: 脈濡而弱，弱反在關，濡反在巓，微反在上，澁反在下。微則陽氣不足，澁則無血，陽氣反微，中風汗出，而反躁煩，澁則無血，厥而且寒。陽微發汗，躁不得眠。

- NOO: ["SSG-15-006"]
  CTG: [불가한]
  TXT: 動氣在右，不可發汗。發汗則衄而渴，心苦煩，飮卽吐水。

- NOO: ["SSG-15-007"]
  CTG: [불가한]
  TXT: 動氣在左，不可發汗。發汗則頭眩，汗不止，筋惕肉瞤。

- NOO: ["SSG-15-008"]
  CTG: [불가한]
  TXT: 動氣在上，不可發汗。發汗則氣上衝，正在心端。

- NOO: ["SSG-15-009"]
  CTG: [불가한]
  TXT: 動氣在下，不可發汗。發汗則無汗，心中大煩，骨節苦疼，目運惡寒，食則反吐，穀不得前。

- NOO: ["SSG-15-010"]
  CTG: [불가한]
  TXT: 咽中閉塞，不可發汗。發汗則吐血，氣微絶，手足厥冷，欲得踡臥，不能自溫。

- NOO: ["SSG-15-011"]
  CTG: [불가한]
  TXT: 諸脈得數動微弱者，不可發汗。發汗則大便難，腹中乾（一云：小便難，胞中乾），胃躁而煩，其形相象，根本異源。

- NOO: ["SSG-15-012"]
  CTG: [불가한]
  TXT: 脈濡而弱，弱反在關，濡反在巓，弦反在上，微反在下。弦爲陽運，微爲陰寒，上實下虛，意欲得溫。微弦爲虛，不可發汗，發汗則寒慄，不能自還。

- NOO: ["SSG-15-013"]
  CTG: [불가한]
  TXT: 咳者則劇，數吐涎沫，咽中必乾，小便不利，心中飢煩，晬時而發，其形似瘧，有寒無熱，虛而寒慄，咳而發汗，踡而苦滿，腹中復堅。

- NOO: ["SSG-15-014"]
  CTG: [불가한]
  TXT: 厥，脈緊，不可發汗。發汗則聲亂，咽嘶舌萎，聲不得前。

- NOO: ["SSG-15-015"]
  CTG: [불가한]
  TXT: 諸逆發汗，病微者難差，劇者言亂，目眩者死（一云：譫言目眩，睛亂者死），命將難全。

- NOO: ["SSG-15-016"]
  CTG: [불가한]
  TXT: 太陽病，得之八九日，如瘧狀，發熱惡寒，熱多寒少，其人不嘔，淸便續自可，一日二三度發。脈微而惡寒者，此陰陽俱虛，不可更發汗也。

- NOO: ["SSG-15-017"]
  CTG: [불가한]
  TXT: 太陽病，發熱惡寒，熱多寒少，脈微弱者，無陽也，不可發汗。

- NOO: ["SSG-15-018"]
  CTG: [불가한]
  TXT: 咽喉乾燥者，不可發汗。

- NOO: ["SSG-15-019"]
  CTG: [불가한]
  TXT: 亡血，不可發汗，發汗則寒慄而振。

- NOO: ["SSG-15-020"]
  CTG: [불가한]
  TXT: 衄家，不可發汗，汗出必額上陷，脈急緊，直視不能眴，不得眠。（音見上）

- NOO: ["SSG-15-021"]
  CTG: [불가한]
  TXT: 汗家，不可發汗，發汗，必恍惚心亂，小便已，陰疼，宜禹餘粮丸（一）（方本闕）。

- NOO: ["SSG-15-022"]
  CTG: [불가한]
  TXT: 淋家，不可發汗，發汗，必便血。

- NOO: ["SSG-15-023"]
  CTG: [불가한]
  TXT: 瘡家，雖身疼痛，不可發汗，汗出則痓。

- NOO: ["SSG-15-024"]
  CTG: [불가한]
  TXT: 下利，不可發汗，汗出必脹滿。

- NOO: ["SSG-15-025"]
  CTG: [불가한]
  TXT: 咳而小便利，若失小便者，不可發汗，汗出則四肢厥逆冷。

- NOO: ["SSG-15-026"]
  CTG: [불가한]
  TXT: 傷寒一二日至四五日厥者，必發熱，前厥者後必熱，厥深者熱亦深，厥微者熱亦微。厥應下之，而反發汗者，必口傷爛赤。

- NOO: ["SSG-15-027"]
  CTG: [불가한]
  TXT: 傷寒，脈弦細，頭痛發熱者，屬少陽，少陽不可發汗。

- NOO: ["SSG-15-028"]
  CTG: [불가한]
  TXT: 傷寒頭痛，翕翕發熱，形象中風，常微汗出，自嘔者，下之益煩，心懊憹如飢。發汗則致痓，身强難以伸屈。熏之則發黃，不得小便，久則發咳唾。

- NOO: ["SSG-15-029"]
  CTG: [불가한]
  TXT: 太陽與少陽倂病，頭項强痛，或眩冒，時如結胸，心下痞鞕者，不可發汗。

- NOO: ["SSG-15-030"]
  CTG: [불가한]
  TXT: 太陽病，發汗，因致痓。

- NOO: ["SSG-15-031"]
  CTG: [불가한]
  TXT: 少陰病，咳而下利，譫語者，此被火氣劫故也。小便必難，以强責少陰汗也。

- NOO: ["SSG-15-032"]
  CTG: [불가한]
  TXT: 少陰病，但厥無汗，而强發之，必動其血，未知從何道出，或從口鼻，或從目出者，是名下厥上竭，爲難治。





## 辨可發汗病脈證幷治第十六 （合四十一法方一十四首）

- NOO: ["SSG-16-001"]
  CTG: [가한]
  TXT: 大法，春夏宜發汗。

- NOO: ["SSG-16-002"]
  CTG: [가한]
  TXT: 凡發汗，欲令手足俱周，時出似漐漐然，一時閒許，益佳。不可令如水流離。若病不解，當重發汗。汗多者必亡陽，陽虛不得重發汗也。

- NOO: ["SSG-16-003"]
  CTG: [가한]
  TXT: 凡服湯發汗，中病便止，不必盡劑也。

- NOO: ["SSG-16-004"]
  CTG: [가한]
  TXT: 凡云：可發汗，無湯者，丸散亦可用。要以汗出爲解，然不如湯，隨證良驗。

- NOO: ["SSG-16-005"]
  CTG: [가한]
  TXT: 太陽病，外證未解，脈浮弱者，當以汗解，宜桂枝湯。（方一）

- NOO: ["SSG-16-006"]
  CTG: [가한]
  TXT: 脈浮而數者，可發汗，屬桂枝湯證。（二）（用前第一方，一法：用麻黃湯）

- NOO: ["SSG-16-007"]
  CTG: [가한]
  TXT: 陽明病，脈遲，汗出多，微惡寒者，表未解也，可發汗，屬桂枝湯證。（三）（用前第一方）

- NOO: ["SSG-16-008"]
  CTG: [가한]
  TXT: 夫病脈浮大，問病者，言但便鞕耳。設利者，爲大逆。鞕爲實，汗出而解。何以故？脈浮當以汗解。

- NOO: ["SSG-16-009"]
  CTG: [가한]
  TXT: 傷寒，其脈不弦緊而弱，弱者必渴，被火必譫語。弱者發熱脈浮，解之，當汗出愈。

- NOO: ["SSG-16-010"]
  CTG: [가한]
  TXT: 病人煩熱，汗出卽解，又如瘧狀，日晡所發熱者，屬陽明也。脈浮虛者，當發汗，屬桂枝湯證。（四）（用前第一方）

- NOO: ["SSG-16-011"]
  CTG: [가한]
  TXT: 病常自汗出者，此爲榮氣和，榮氣和者，外不諧，以衛氣不共榮氣諧和故爾。以榮行脈中，衛行脈外，復發其汗，榮衛和則愈，屬桂枝湯證。（五）（用前第一方）

- NOO: ["SSG-16-012"]
  CTG: [가한]
  TXT: 病人藏無他病，時發熱自汗出，而不愈者，此衛氣不和也。先其時發汗則愈，屬桂枝湯證。（六）（用前第一方）

- NOO: ["SSG-16-013"]
  CTG: [가한]
  TXT: 脈浮而緊，浮則爲風，緊則爲寒，風則傷衛，寒則傷榮，榮衛俱病，骨節煩疼，可發其汗，宜麻黃湯。（方七）。

- NOO: ["SSG-16-014"]
  CTG: [가한]
  TXT: 太陽病不解，熱結膀胱，其人如狂，血自下，下者愈。其外未解者，尙未可攻，當先解其外，屬桂枝湯證。（八）（用前第一方）

- NOO: ["SSG-16-015"]
  CTG: [가한]
  TXT: 太陽病，下之，微喘者，表未解也，宜桂枝加厚朴杏子湯。（方九）

- NOO: ["SSG-16-016"]
  CTG: [가한]
  TXT: 傷寒，脈浮緊，不發汗，因致衄者，屬麻黃湯證。（十）（用前第七方）

- NOO: ["SSG-16-017"]
  CTG: [가한]
  TXT: 陽明病，脈浮無汗而喘者，發汗則愈，屬麻黃湯證。（十一）（用前第七方）

- NOO: ["SSG-16-018"]
  CTG: [가한]
  TXT: 太陰病，脈浮者，可發汗，屬桂枝湯證。（十二）（用前第一方）

- NOO: ["SSG-16-019"]
  CTG: [가한]
  TXT: 太陽病，脈浮緊，無汗發熱，身疼痛，八九日不解，表證仍在，當復發汗。服湯已微除，其人發煩目瞑，劇者必衄，衄乃解。所以然者，陽氣重故也。屬麻黃湯證。（十三）（用前第七方）

- NOO: ["SSG-16-020"]
  CTG: [가한]
  TXT: 脈浮者，病在表，可發汗，屬麻黃湯證。（十四）（用前第七方。一法：用桂枝湯）

- NOO: ["SSG-16-021"]
  CTG: [가한]
  TXT: 傷寒，不大便六七日，頭痛有熱者，與承氣湯。其小便淸者（一云：大便靑），知不在裏，續在表也，當須發汗。若頭痛者，必衄，屬桂枝湯證。（十五）（用前第一方）

- NOO: ["SSG-16-022"]
  CTG: [가한]
  TXT: 下利，腹脹滿，身體疼痛者，先溫其裏，乃攻其表，溫裏宜四逆湯，攻表宜桂枝湯。（十六）（用前第一方）

- NOO: ["SSG-16-023"]
  CTG: [가한]
  TXT: 下利後，身疼痛，淸便自調者，急當救表，宜桂枝湯發汗。（十七）（用前第一方）

- NOO: ["SSG-16-024"]
  CTG: [가한]
  TXT: 太陽病，頭痛發熱，汗出惡風寒者，屬桂枝湯證。（十八）（用前第一方）

- NOO: ["SSG-16-025"]
  CTG: [가한]
  TXT: 太陽中風，陽浮而陰弱，陽浮者，熱自發，陰弱者，汗自出，嗇嗇惡寒，淅淅惡風，翕翕發熱，鼻鳴乾嘔者，屬桂枝湯證。（十九）（用前第一方）

- NOO: ["SSG-16-026"]
  CTG: [가한]
  TXT: 太陽病，發熱汗出者，此爲榮弱衛强，故使汗出，欲救邪風，屬桂枝湯證。（二十）（用前第一方）

- NOO: ["SSG-16-027"]
  CTG: [가한]
  TXT: 太陽病，下之後，其氣上衝者，屬桂枝湯證。（二十一）（用前第一方）

- NOO: ["SSG-16-028"]
  CTG: [가한]
  TXT: 太陽病，初服桂枝湯，反煩不解者，先刺風池、風府，却與桂枝湯則愈。（二十二）（用前第一方）

- NOO: ["SSG-16-029"]
  CTG: [가한]
  TXT: 燒鍼令其汗，鍼處被寒，核起而赤者，必發奔豚。氣從少腹上撞心者，灸其核上各一壯，與桂枝加桂湯。（方二十三）

- NOO: ["SSG-16-030"]
  CTG: [가한]
  TXT: 太陽病，項背强几几，反汗出惡風者，宜桂枝加葛根湯。（方二十四）

- NOO: ["SSG-16-031"]
  CTG: [가한]
  TXT: 太陽病，項背强几几，無汗惡風者，屬葛根湯證。（二十五）（用前第二十四方）

- NOO: ["SSG-16-032"]
  CTG: [가한]
  TXT: 太陽與陽明合病，必自下利，不嘔者，屬葛根湯證。（二十六）（用前方。一云：用後第二十八方）

- NOO: ["SSG-16-033"]
  CTG: [가한]
  TXT: 太陽與陽明合病，不下利，但嘔者，宜葛根加半夏湯。（方二十七）。

- NOO: ["SSG-16-034"]
  CTG: [가한]
  TXT: 太陽病，桂枝證，醫反下之，利遂不止，脈促者，表未解也，喘而汗出者，宜葛根黃芩黃連湯（一）（方本闕）。

- NOO: ["SSG-16-035"]
  CTG: [가한]
  TXT: 太陽病，頭痛發熱，身疼腰痛，骨節疼痛，惡風無汗而喘者，屬麻黃湯證。（二十九）（用前第七方）

- NOO: ["SSG-16-036"]
  CTG: [가한]
  TXT: 太陽與陽明合病，喘而胸滿者，不可下，屬麻黃湯證。（三十）（用前第七方）

- NOO: ["SSG-16-037"]
  CTG: [가한]
  TXT: 太陽中風，脈浮緊，發熱惡寒，身疼痛，不汗出而煩躁者，大靑龍湯主之。若脈微弱，汗出惡風者，不可服之。服之則厥逆，筋惕肉瞤，此爲逆也。大靑龍湯。（方三十一）。

- NOO: ["SSG-16-038"]
  CTG: [가한]
  TXT: 陽明中風，脈弦浮大而短氣，腹都滿，脇下及心痛，久按之氣不通，鼻乾不得汗，嗜臥，一身及目悉黃，小便難，有潮熱，時時噦，耳前後腫，刺之小差，外不解，過十日，脈續浮者，與小柴胡湯。脈但浮，無餘證者，與麻黃湯。（用前第七方）不溺，腹滿加噦者，不治。（三十二）

- NOO: ["SSG-16-039"]
  CTG: [가한]
  TXT: 太陽病，十日以去，脈浮而細，嗜臥者，外已解也。設胸滿脇痛者，與小柴胡湯，脈但浮者，與麻黃湯。（三十三）（竝用前方）

- NOO: ["SSG-16-040"]
  CTG: [가한]
  TXT: 傷寒，脈浮緩，身不疼，但重，乍有輕時，無少陰證者，可與大靑龍湯發之。（三十四）（用前第三十一方）

- NOO: ["SSG-16-041"]
  CTG: [가한]
  TXT: 傷寒，表不解，心下有水氣，乾嘔，發熱而咳，或渴，或利，或噎，或小便不利、少腹滿，或喘者，宜小靑龍湯。（方三十五）

- NOO: ["SSG-16-042"]
  CTG: [가한]
  TXT: 傷寒，心下有水氣，咳而微喘，發熱不渴，服湯已渴者，此寒去欲解也，屬小靑龍湯證。（三十六）（用前方）

- NOO: ["SSG-16-043"]
  CTG: [가한]
  TXT: 中風，往來寒熱，傷寒五六日以後，胸脇苦滿，嘿嘿不欲飮食，煩心喜嘔，或胸中煩而不嘔，或渴，或腹中痛，或脇下痞鞕，或心下悸、小便不利，或不渴、身有微熱，或咳者，屬小柴胡證。（三十七）（用前第三十二方）

- NOO: ["SSG-16-044"]
  CTG: [가한]
  TXT: 傷寒四五日，身熱惡風，頸項强，脇下滿，手足溫而渴者，屬小柴胡湯證（三十八）（用前第三十二方）

- NOO: ["SSG-16-045"]
  CTG: [가한]
  TXT: 傷寒六七日，發熱微惡寒，支節煩疼，微嘔，心下支結，外證未去者，柴胡桂枝湯主之。（方三十九）

- NOO: ["SSG-16-046"]
  CTG: [가한]
  TXT: 少陰病，得之二三日，麻黃附子甘草湯微發汗，以二三日無證，故微發汗也。（四十）

- NOO: ["SSG-16-047"]
  CTG: [가한]
  TXT: 脈浮，小便不利，微熱消渴者，與五苓散，利小便發汗。（四十一）





## 辨發汗後病脈證幷治第十七 （合二十五法方二十四首）

- NOO: ["SSG-17-001"]
  CTG: [한후]
  TXT: 二陽倂病，太陽初得病時，發其汗，汗先出不徹，因轉屬陽明，續自微汗出，不惡寒。若太陽病證不罷者，不可下，下之爲逆，如此可小發汗。設面色緣緣正赤者，陽氣怫鬱在表，當解之熏之。若發汗不徹，不足言，陽氣怫鬱不得越，當汗不汗，其人煩躁，不知痛處，乍在腹中，乍在四肢，按之不可得，其人短氣，但坐以汗出不徹故也，更發汗則愈。何以知汗出不徹，以脈澁故知也。

- NOO: ["SSG-17-002"]
  CTG: [한후]
  TXT: 未持脈時，病人叉手自冒心，師因敎試令咳，而不卽咳者，此必兩耳聾無聞也。所以然者，以重發汗，虛故如此。

- NOO: ["SSG-17-003"]
  CTG: [한후]
  TXT: 發汗後，飮水多必喘，以水灌之亦喘。

- NOO: ["SSG-17-004"]
  CTG: [한후]
  TXT: 發汗後，水藥不得入口爲逆。若更發汗，必吐下不止。

- NOO: ["SSG-17-005"]
  CTG: [한후]
  TXT: 陽明病，本自汗出，醫更重發汗，病已差，尙微煩不了了者，必大便鞕故也。以亡津液，胃中乾燥，故令大便鞕。當問小便日幾行，若本小便日三四行，今日再行，故知大便不久出。今爲小便數少，以津液當還入胃中，故知不久必大便也。

- NOO: ["SSG-17-006"]
  CTG: [한후]
  TXT: 發汗多，若重發汗者，亡其陽，譫語。脈短者死，脈自和者不死。

- NOO: ["SSG-17-007"]
  CTG: [한후]
  TXT: 傷寒，發汗已，身目爲黃。所以然者，以寒濕（一作溫）在裏不解故也。以爲不可下也，於寒濕中求之。

- NOO: ["SSG-17-008"]
  CTG: [한후]
  TXT: 病人有寒，復發汗，胃中冷，必吐蚘。

- NOO: ["SSG-17-009"]
  CTG: [한후]
  TXT: 太陽病，發汗，遂漏不止，其人惡風，小便難，四肢微急，難以屈伸者，屬桂枝加附子湯。（方一）

- NOO: ["SSG-17-010"]
  CTG: [한후]
  TXT: 太陽病，初服桂枝湯，反煩不解者，先刺風池、風府，却與桂枝湯則愈。（方二）

- NOO: ["SSG-17-011"]
  CTG: [한후]
  TXT: 服桂枝湯，大汗出，脈洪大者，與桂枝湯，如前法。若形似瘧，一日再發者，汗出必解，屬桂枝二麻黃一湯。（方三）

- NOO: ["SSG-17-012"]
  CTG: [한후]
  TXT: 服桂枝湯，大汗出後，大煩渴不解，脈洪大者，屬白虎加人參湯。（方四）

- NOO: ["SSG-17-013"]
  CTG: [한후]
  TXT: 傷寒，脈浮，自汗出，小便數，心煩，微惡寒，脚攣急。反與桂枝欲攻其表，此誤也。得之便厥，咽中乾，煩躁吐逆者，作甘草乾薑湯與之，以復其陽。若厥愈足溫者，更作芍藥甘草湯與之，其脚卽伸。若胃氣不和，譫語者，少與調胃承氣湯。若重發汗，復加燒鍼者，與四逆湯。（五）

- NOO: ["SSG-17-014"]
  CTG: [한후]
  TXT: 太陽病，脈浮緊，無汗發熱，身疼痛，八九日不解，表證仍在，此當復發汗。服湯已微除，其人發煩目瞑，劇者必衄，衄乃解。所以然者，陽氣重故也，宜麻黃湯。（方六）

- NOO: ["SSG-17-015"]
  CTG: [한후]
  TXT: 傷寒，發汗已解，半日許復煩，脈浮數者，可更發汗，屬桂枝湯證。（七）（用前第二方）

- NOO: ["SSG-17-016"]
  CTG: [한후]
  TXT: 發汗後，身疼痛，脈沈遲者，屬桂枝加芍藥生薑各一兩人參三兩新加湯。（方八）

- NOO: ["SSG-17-017"]
  CTG: [한후]
  TXT: 發汗後，不可更行桂枝湯，汗出而喘，無大熱者，可與麻黃杏子甘草石膏湯。（方九）

- NOO: ["SSG-17-018"]
  CTG: [한후]
  TXT: 發汗過多，其人叉手自冒心，心下悸，欲得按者，屬桂枝甘草湯。（方十）

- NOO: ["SSG-17-019"]
  CTG: [한후]
  TXT: 發汗後，其人臍下悸者，欲作奔豚，屬茯苓桂枝甘草大棗湯。（方十一）

- NOO: ["SSG-17-020"]
  CTG: [한후]
  TXT: 作甘爛水法：取水二斗，置大盆內，以杓揚之，水上有珠子五六千顆相逐，取用之。

- NOO: ["SSG-17-021"]
  CTG: [한후]
  TXT: 發汗後，腹脹滿者，屬厚朴生薑半夏甘草人參湯。（方十二）

- NOO: ["SSG-17-022"]
  CTG: [한후]
  TXT: 發汗，病不解，反惡寒者，虛故也，屬芍藥甘草附子湯。（方十三）。

- NOO: ["SSG-17-023", "SSG-17-023A"]
  CTG: [한후]
  TXT: 發汗後，惡寒者，虛故也。

- NOO: ["SSG-17-023", "SSG-17-023B"]
  CTG: [한후]
  TXT: 不惡寒，但熱者，實也。當和胃氣，屬調胃承氣湯證。（十四）（用前第五方，一法：用小承氣湯）

- NOO: ["SSG-17-024"]
  CTG: [한후]
  TXT: 太陽病，發汗後，大汗出，胃中乾，煩躁不得眠，欲得飮水者，少少與飮之，令胃氣和則愈。若脈浮，小便不利，微熱消渴者，屬五苓散。（方十五）

- NOO: ["SSG-17-025"]
  CTG: [한후]
  TXT: 發汗已，脈浮數，煩渴者，屬五苓散證。（十六）（用前第十五方）

- NOO: ["SSG-17-026"]
  CTG: [한후]
  TXT: 傷寒，汗出而渴者，宜五苓散，不渴者，屬茯苓甘草湯。（方十七）

- NOO: ["SSG-17-027"]
  CTG: [한후]
  TXT: 太陽病，發汗，汗出不解，其人仍發熱，心下悸，頭眩，身瞤動，振振欲擗（一作僻）地者，屬眞武湯。（方十八）

- NOO: ["SSG-17-028"]
  CTG: [한후]
  TXT: 傷寒，汗出解之後，胃中不和，心下痞鞕，乾噫食臭，脇下有水氣，腹中雷鳴下利者，屬生薑瀉心湯。（方十九）

- NOO: ["SSG-17-029"]
  CTG: [한후]
  TXT: 傷寒，發熱，汗出不解，心中痞鞕，嘔吐而下利者，屬大柴胡湯。（方二十）

- NOO: ["SSG-17-030"]
  CTG: [한후]
  TXT: 陽明病，自汗出，若發汗，小便自利者，此爲津液內竭，雖鞕不可攻之。須自欲大便，宜蜜煎導而通之。若土瓜根及大猪膽汁，皆可爲導。（二十一）

- NOO: ["SSG-17-031"]
  CTG: [한후]
  TXT: 又大猪膽一枚，瀉汁，和少許法醋，以灌穀道內，如一食頃，當大便出宿食、惡物，甚效。

- NOO: ["SSG-17-032"]
  CTG: [한후]
  TXT: 太陽病，三日，發汗不解，蒸蒸發熱者，屬胃也，屬調胃承氣湯證。（二十二）（用前第五方）

- NOO: ["SSG-17-033"]
  CTG: [한후]
  TXT: 大汗出，熱不去，內拘急，四肢疼，又下利厥逆而惡寒者，屬四逆湯證。（二十三）（用前第五方）

- NOO: ["SSG-17-034"]
  CTG: [한후]
  TXT: 發汗後，不解，腹滿痛者，急下之，宜大承氣湯。（方二十四）

- NOO: ["SSG-17-035"]
  CTG: [한후]
  TXT: 發汗多，亡陽譫語者，不可下，與柴胡桂枝湯，和其榮衛，以通津液，後自愈。（方二十五）





## 辨不可吐第十八 （合四證）

- NOO: ["SSG-18-001"]
  CTG: [불가토]
  TXT: 太陽病，當惡寒發熱，今自汗出，反不惡寒發熱，關上脈細數者，以醫吐之過也。若得病一二日吐之者，腹中飢，口不能食。三四日吐之者，不喜糜粥，欲食冷食，朝食暮吐。以醫吐之所致也，此爲小逆。

- NOO: ["SSG-18-002"]
  CTG: [불가토]
  TXT: 太陽病，吐之，但太陽病，當惡寒，今反不惡寒，不欲近衣者，此爲吐之內煩也。

- NOO: ["SSG-18-003"]
  CTG: [불가토]
  TXT: 少陰病，飮食入口則吐，心中溫溫欲吐，復不能吐。始得之，手足寒，脈弦遲者，此胸中實，不可下也。若膈上有寒飮，乾嘔者，不可吐也，當溫之。

- NOO: ["SSG-18-004"]
  CTG: [불가토]
  TXT: 諸四逆厥者，不可吐也。虛家亦然。






## 辨可吐第十九 （合二法五證）

- NOO: ["SSG-19-001"]
  CTG: [가토]
  TXT: 大法，春宜吐。

- NOO: ["SSG-19-002"]
  CTG: [가토]
  TXT: 凡用吐，湯中病便止，不必盡劑也。

- NOO: ["SSG-19-003"]
  CTG: [가토]
  TXT: 病如桂枝證，頭不痛，項不强，寸脈微浮，胸中痞鞕，氣上撞咽喉不得息者，此爲有寒，當吐之（一）（方本闕）。

- NOO: ["SSG-19-004"]
  CTG: [가토]
  TXT: 病胸上諸實（一作寒），胸中鬱鬱而痛，不能食，欲使人按之，而反有涎唾，下利日十餘行，其脈反遲，寸口脈微滑，此可吐之。吐之，利則止。

- NOO: ["SSG-19-005"]
  CTG: [가토]
  TXT: 少陰病，飮食入口則吐，心中溫溫欲吐，復不能吐者，宜吐之。

- NOO: ["SSG-19-006"]
  CTG: [가토]
  TXT: 宿食在上管者，當吐之。

- NOO: ["SSG-19-007"]
  CTG: [가토]
  TXT: 病手足逆冷，脈乍結，以客氣在胸中。心下滿而煩，欲食不能食者，病在胸中，當吐吐之。







##  辨不可下病脈證幷治第二十 （合四法方六首）

- NOO: ["SSG-20-001"]
  CTG: [불가하]
  TXT: 脈濡而弱，弱反在關，濡反在巓，微反在上，澁反在下。微則陽氣不足，澁則無血，陽氣反微，中風汗出，而反躁煩。澁則無血，厥而且寒。陽微則不可下，下之則心下痞鞕。

- NOO: ["SSG-20-002"]
  CTG: [불가하]
  TXT: 動氣在右，不可下。下之則津液內竭，咽燥，鼻乾，頭眩，心悸也。

- NOO: ["SSG-20-003"]
  CTG: [불가하]
  TXT: 動氣在左，不可下。下之則腹內拘急，食不下，動氣更劇，雖有身熱，臥則欲踡。

- NOO: ["SSG-20-004"]
  CTG: [불가하]
  TXT: 動氣在上，不可下。下之則掌握熱煩，身上浮冷，熱汗自泄，欲得水自灌。

- NOO: ["SSG-20-005"]
  CTG: [불가하]
  TXT: 動氣在下，不可下。下之則腹脹滿，卒起頭眩，食則下淸穀，心下痞也。

- NOO: ["SSG-20-006"]
  CTG: [불가하]
  TXT: 咽中閉塞，不可下。下之則上輕下重，水漿不下，臥則欲踡，身急痛，下利日數十行。

- NOO: ["SSG-20-007"]
  CTG: [불가하]
  TXT: 諸外實者，不可下。下之則發微熱，亡脈厥者，當齊握熱。

- NOO: ["SSG-20-008"]
  CTG: [불가하]
  TXT: 諸虛者，不可下。下之則大渴，求水者易愈，惡水者劇。

- NOO: ["SSG-20-009"]
  CTG: [불가하]
  TXT: 脈濡而弱，弱反在關，濡反在巓，弦反在上，微反在下。弦爲陽運，微爲陰寒，上實下虛，意欲得溫。微弦爲虛，虛者不可下也。微則爲咳，咳則吐涎，下之則咳止，而利因不休，利不休，則胸中如蟲囓，粥入則出，小便不利，兩脇拘急，喘息爲難，頸背相引，臂則不仁，極寒反汗出，身冷若冰，眼睛不慧，語言不休，而穀氣多入，此爲除中（亦云：消中），口雖欲言，舌不得前。脈濡而弱，弱反在關，濡反在巓，浮反在上，數反在下。浮爲陽虛，數爲無血。浮爲虛，數生熱，浮爲虛，自汗出而惡寒。數爲痛，振而寒慄。微弱在關，胸下爲急，喘汗而不得呼吸，呼吸之中，痛在於脇，振寒相搏，形如瘧狀。醫反下之，故令脈數發熱，狂走見鬼，心下爲痞，小便淋漓，少腹甚鞕，小便則尿血也。

- NOO: ["SSG-20-010"]
  CTG: [불가하]
  TXT: 脈濡而緊，濡則衛氣微，緊則榮中寒，陽微衛中風，發熱而惡寒，榮緊胃氣冷，微嘔心內煩。醫謂有大熱，解肌而發汗，亡陽虛煩躁，心下苦痞堅，表裏俱虛竭，卒起而頭眩，客熱在皮膚，悵怏不得眠。不知胃氣冷，緊寒在關元，技巧無所施，汲水灌其身。客熱應時罷，慄慄而振寒，重被而覆之，汗出而冒巓，體惕而又振，小便爲微難。寒氣因水發，淸穀不容閒，嘔變反腸出，顛倒不得安，手足爲微逆，身冷而內煩，遲欲從後救，安可復追還。

- NOO: ["SSG-20-011"]
  CTG: [불가하]
  TXT: 脈浮而大，浮爲氣實，大爲血虛。血虛爲無陰，孤陽獨下陰部者，小便當赤而難，胞中當虛，今反小便利，而大汗出，法應衛家當微，今反更實，津液四射，榮竭血盡，乾煩而不眠，血薄肉消，而成暴（一云：黑）液。醫復以毒藥攻其胃，此爲重虛，客陽去有期，必下如汗泥而死。

- NOO: ["SSG-20-012"]
  CTG: [불가하]
  TXT: 脈浮而緊，浮則爲風，緊則爲寒，風則傷衛，寒則傷榮，榮衛俱病，骨節煩疼，當發其汗，而不可下也。

- NOO: ["SSG-20-013"]
  CTG: [불가하]
  TXT: 趺陽脈遲而緩，胃氣如經也。趺陽脈浮而數，浮則傷胃，數則動脾，此非本病，醫特下之所爲也。榮衛內陷，其數先微，脈反但浮，其人必大便鞕，氣噫而除。何以言之，本以數脈動脾，其數先微，故知脾氣不治，大便鞕，氣噫而除。今脈反浮，其數改微，邪氣獨留，心中則飢，邪熱不殺穀，潮熱發渴，數脈當遲緩，脈因前後度數如法，病者則飢。數脈不時，則生惡瘡也。

- NOO: ["SSG-20-014"]
  CTG: [불가하]
  TXT: 脈數者，久數不止。止則邪結，正氣不能復，正氣却結於藏，故邪氣浮之，與皮毛相得。脈數者不可下，下之必煩，利不止。

- NOO: ["SSG-20-015"]
  CTG: [불가하]
  TXT: 少陰病，脈微，不可發汗，亡陽故也。陽已虛，尺中弱澁者，復不可下之。

- NOO: ["SSG-20-016"]
  CTG: [불가하]
  TXT: 脈浮大，應發汗，醫反下之，此爲大逆也。

- NOO: ["SSG-20-017"]
  CTG: [불가하]
  TXT: 脈浮而大，心下反鞕，有熱屬藏者，攻之，不令發汗。屬府者，不令溲數，溲數則大便鞕，汗多則熱愈，汗少則便難。脈遲尙未可攻。

- NOO: ["SSG-20-018"]
  CTG: [불가하]
  TXT: 二陽倂病，太陽初得病時，而發其汗，汗先出不徹，因轉屬陽明，續自微汗出，不惡寒。若太陽證不罷者，不可下，下之爲逆。

- NOO: ["SSG-20-019"]
  CTG: [불가하]
  TXT: 結胸證，脈浮大者，不可下，下之卽死。

- NOO: ["SSG-20-020"]
  CTG: [불가하]
  TXT: 太陽與陽明合病，喘而胸滿者，不可下。

- NOO: ["SSG-20-021"]
  CTG: [불가하]
  TXT: 太陽與少陽合病者，心下鞕，頸項强而眩者，不可下。

- NOO: ["SSG-20-022"]
  CTG: [불가하]
  TXT: 諸四逆厥者，不可下之。虛家亦然。

- NOO: ["SSG-20-023"]
  CTG: [불가하]
  TXT: 病欲吐者，不可下。

- NOO: ["SSG-20-024"]
  CTG: [불가하]
  TXT: 太陽病，有外證未解，不可下，下之爲逆。

- NOO: ["SSG-20-025"]
  CTG: [불가하]
  TXT: 病發於陽，而反下之，熱入，因作結胸；病發於陰，而反下之，因作痞。

- NOO: ["SSG-20-026"]
  CTG: [불가하]
  TXT: 病脈浮而緊，而復下之，緊反入裏，則作痞。

- NOO: ["SSG-20-027"]
  CTG: [불가하]
  TXT: 夫病陽多者熱，下之則鞕。

- NOO: ["SSG-20-028"]
  CTG: [불가하]
  TXT: 本虛，攻其熱必噦。

- NOO: ["SSG-20-029"]
  CTG: [불가하]
  TXT: 無陽陰强，大便鞕者，下之必淸穀腹滿。

- NOO: ["SSG-20-030"]
  CTG: [불가하]
  TXT: 太陰之爲病，腹滿而吐，食不下，自利益甚，時腹自痛，下之必胸下結鞕。

- NOO: ["SSG-20-031"]
  CTG: [불가하]
  TXT: 厥陰之爲病，消渴，氣上撞心，心中疼熱，飢而不欲食，食則吐蚘。下之利不止。

- NOO: ["SSG-20-032"]
  CTG: [불가하]
  TXT: 少陰病，飮食入口則吐，心中溫溫欲吐，復不能吐。始得之，手足寒，脈弦遲者，此胸中實，不可下也。

- NOO: ["SSG-20-033"]
  CTG: [불가하]
  TXT: 傷寒五六日，不結胸，腹濡，脈虛，復厥者，不可下。此亡血，下之死。

- NOO: ["SSG-20-034"]
  CTG: [불가하]
  TXT: 傷寒，發熱頭痛，微汗出，發汗則不識人，熏之則喘，不得小便，心腹滿，下之則短氣，小便難，頭痛背强，加溫鍼則衄。

- NOO: ["SSG-20-035"]
  CTG: [불가하]
  TXT: 傷寒，脈陰陽俱緊，惡寒發熱，則脈欲厥。厥者，脈初來大，漸漸小，更來漸大，是其候也。如此者惡寒，甚者翕翕汗出，喉中痛，若熱多者，目赤脈多，睛不慧。醫復發之，咽中則傷。若復下之，則兩目閉，寒多便淸穀，熱多便膿血。若熏之，則身發黃。若熨之，則咽燥。若小便利者，可救之。若小便難者，爲危殆。

- NOO: ["SSG-20-036"]
  CTG: [불가하]
  TXT: 傷寒，發熱，口中勃勃氣出，頭痛目黃，衄不可制，貪水者，必嘔，惡水者厥。若下之，咽中生瘡，假令手足溫者，必下重便膿血。頭痛目黃者，若下之，則目閉。貪水者，若下之，其脈必厥，其聲嘤，咽喉塞。若發汗，則戰慄，陰陽俱虛。惡水者，若下之，則裏冷不嗜食，大便完穀出。若發汗，則口中傷，舌上白胎，煩躁。脈數實，不大便六七日，後必便血。若發汗，則小便自利也。

- NOO: ["SSG-20-037"]
  CTG: [불가하]
  TXT: 得病二三日，脈弱，無太陽柴胡證，煩躁，心下痞。至四日，雖能食，以承氣湯，少少與微和之，令小安，至六日與承氣湯一升。若不大便六七日，小便少，雖不大便，但頭鞕，後必溏，未定成鞕，攻之必溏。須小便利，屎定鞕，乃可攻之。

- NOO: ["SSG-20-038"]
  CTG: [불가하]
  TXT: 藏結，無陽證，不往來寒熱，其人反靜，舌上胎滑者，不可攻也。

- NOO: ["SSG-20-039"]
  CTG: [불가하]
  TXT: 傷寒嘔多，雖有陽明證，不可攻之。

- NOO: ["SSG-20-040"]
  CTG: [불가하]
  TXT: 陽明病，潮熱，大便微鞕者，可與大承氣湯，不鞕者，不可與之。若不大便六七日，恐有燥屎，欲知之法，少與小承氣湯，湯入腹中，轉失氣者，此有燥屎也，乃可攻之。若不轉失氣者，此但初頭鞕後必溏，不可攻之，攻之必脹滿不能食也，欲飮水者，與水則噦。其後發熱者，大便必復鞕而少也，宜小承氣湯和之。不轉失氣者，愼不可攻也。大承氣湯。（方一）

- NOO: ["SSG-20-041"]
  CTG: [불가하]
  TXT: 傷寒中風，醫反下之，其人下利日數十行，穀不化，腹中雷鳴，心下痞鞕而滿，乾嘔，心煩不得安。醫見心下痞，謂病不盡，復下之，其痞益甚。此非結熱，但以胃中虛，客氣上逆，故使鞕也，屬甘草瀉心湯。（方二）

- NOO: ["SSG-20-042"]
  CTG: [불가하]
  TXT: 下利，脈大者，虛也，以强下之故也。設脈浮革，因爾腸鳴者，屬當歸四逆湯。（方三）

- NOO: ["SSG-20-043"]
  CTG: [불가하]
  TXT: 陽明病，身合色赤，不可攻之，必發熱，色黃者，小便不利也。

- NOO: ["SSG-20-044"]
  CTG: [불가하]
  TXT: 陽明病，心下鞕滿者，不可攻之。攻之，利遂不止者，死，利止者愈。

- NOO: ["SSG-20-045"]
  CTG: [불가하]
  TXT: 陽明病，自汗出，若發汗，小便自利者，此爲津液內竭，雖鞕不可攻之。須自欲大便，宜蜜煎導而通之，若土瓜根，及猪膽汁，皆可爲導。（方四）






## 辨可下病脈證幷治第二十一  （合四十四法 方一十一首）

- NOO: ["SSG-21-001"]
  CTG: [가하]
  TXT: 大法，秋宜下。

- NOO: ["SSG-21-002"]
  CTG: [가하]
  TXT: 凡可下者，用湯勝丸、散，中病便止，不必盡劑也。

- NOO: ["SSG-21-003"]
  CTG: [가하]
  TXT: 陽明病，發熱，汗多者，急下之，宜大柴胡湯。（方一）（一法：用小承氣湯）

- NOO: ["SSG-21-004"]
  CTG: [가하]
  TXT: 少陰病，得之二三日，口燥咽乾者，急下之，宜大承氣湯。（方二）

- NOO: ["SSG-21-005"]
  CTG: [가하]
  TXT: 少陰病，六七日腹滿不大便者，急下之，宜大承氣湯。（三）（用前第二方）

- NOO: ["SSG-21-006"]
  CTG: [가하]
  TXT: 少陰病，下利淸水，色純靑，心下必痛，口乾燥者，可下之，宜大柴胡、大承氣湯。（四）（用前第二方）

- NOO: ["SSG-21-007"]
  CTG: [가하]
  TXT: 下利，三部脈皆平，按之心下鞕者，急下之，宜大承氣湯。（五）（用前第二方）

- NOO: ["SSG-21-008"]
  CTG: [가하]
  TXT: 下利，脈遲而滑者，內實也，利未欲止，當下之，宜大承氣湯。（六）（用前第二方）

- NOO: ["SSG-21-009"]
  CTG: [가하]
  TXT: 陽明少陽合病，必下利，其脈不負者，爲順也。負者，失也，互相剋賊，名爲負也。脈滑而數者，有宿食，當下之，宜大承氣湯。（七）（用前第二方）

- NOO: ["SSG-21-010"]
  CTG: [가하]
  TXT: 問曰：人病有宿食，何以別之？師曰：寸口脈浮而大，按之反澁，尺中亦微而澁，故知有宿食。當下之，宜大承氣湯。（八）（用前第二方）

- NOO: ["SSG-21-011"]
  CTG: [가하]
  TXT: 下利，不欲食者，以有宿食故也，當下之，宜大承氣湯。（九）（用前第二方）

- NOO: ["SSG-21-012"]
  CTG: [가하]
  TXT: 下利差，至其年月日時復發者，以病不盡故也，當下之，宜大承氣湯。（十）（用前第二方）

- NOO: ["SSG-21-013"]
  CTG: [가하]
  TXT: 病腹中滿痛者，此爲實也，當下之，宜大承氣、大柴胡湯。（十一）（用前第一，第二方）

- NOO: ["SSG-21-014"]
  CTG: [가하]
  TXT: 下利，脈反滑，當有所去，下乃愈，宜大承氣湯。（十二）（用前第二方）

- NOO: ["SSG-21-015"]
  CTG: [가하]
  TXT: 腹滿不減，減不足言，當下之，宜大柴胡、大承氣湯。（十三）（用前第一、第二方）

- NOO: ["SSG-21-016"]
  CTG: [가하]
  TXT: 傷寒後脈沈，沈者，內實也，下之解，宜大柴胡湯。（十四）（用前第一方）

- NOO: ["SSG-21-017"]
  CTG: [가하]
  TXT: 傷寒六七日，目中不了了，睛不和，無表裏證，大便難，身微熱者，此爲實也，急下之，宜大承氣、大柴胡湯。（十五）（用前第一、第二方）

- NOO: ["SSG-21-018"]
  CTG: [가하]
  TXT: 太陽病未解，脈陰陽俱停（一作微），必先振慄，汗出而解。但陰脈微（一作尺脈實）者，下之而解，宜大柴胡湯（一）（方本闕）。

- NOO: ["SSG-21-019"]
  CTG: [가하]
  TXT: 脈雙弦而遲者，必心下鞕。脈大而緊者，陽中有陰也，可下之，宜大承氣湯。（十七）（用前第二方）

- NOO: ["SSG-21-020"]
  CTG: [가하]
  TXT: 結胸者，項亦强，如柔痓狀，下之則和（一）（方本闕）。

- NOO: ["SSG-21-021"]
  CTG: [가하]
  TXT: 病人無表裏證，發熱七八日，雖脈浮數者，可下之，宜大柴胡湯。（十九）（用前第一方）

- NOO: ["SSG-21-022"]
  CTG: [가하]
  TXT: 太陽病，六七日，表證仍在，脈微而沈，反不結胸，其人發狂者，以熱在下焦，少腹當鞕滿，而小便自利者，下血乃愈。所以然者，以太陽隨經，瘀熱在裏故也，宜下之，以抵當湯。（方二十）。

- NOO: ["SSG-21-023"]
  CTG: [가하]
  TXT: 太陽病，身黃，脈沈結，少腹鞕滿，小便不利者，爲無血也；小便自利，其人如狂者，血證諦，屬抵當湯證。（二十一）（用前第二十方）

- NOO: ["SSG-21-024"]
  CTG: [가하]
  TXT: 傷寒有熱，少腹滿，應小便不利，今反利者，爲有血也，當下之，宜抵當丸。（方二十二）

- NOO: ["SSG-21-025"]
  CTG: [가하]
  TXT: 陽明病，發熱汗出者，此爲熱越，不能發黃也。但頭汗出，身無汗，劑頸而還，小便不利，渴引水漿者，以瘀熱在裏，身必發黃，宜下之，以茵蔯蒿湯。（方二十三）

- NOO: ["SSG-21-026"]
  CTG: [가하]
  TXT: 陽明證，其人喜忘者，必有畜血。所以然者，本有久瘀血，故令喜忘。屎雖鞕，大便反易，其色必黑，宜抵當湯下之。（二十四）（用前第二十方）

- NOO: ["SSG-21-027"]
  CTG: [가하]
  TXT: 汗（一作臥）出譫語者，以有燥屎在胃中，此爲風也。須下者，過經乃可下之。下之若早者，語言必亂，以表虛裏實故也。下之愈，宜大柴胡、大承氣湯。（二十五）（用前第一、第二方）

- NOO: ["SSG-21-028"]
  CTG: [가하]
  TXT: 病人煩熱，汗出則解，又如瘧狀，日晡所發熱者，屬陽明也。脈實者，可下之，宜大柴胡、大承氣湯。（二十六）（用前第一、第二方）

- NOO: ["SSG-21-029"]
  CTG: [가하]
  TXT: 陽明病，譫語，有潮熱，反不能食者，胃中有燥屎五六枚也。若能食者，但鞕耳，屬大承氣湯證。（二十七）（用前第二方）

- NOO: ["SSG-21-030"]
  CTG: [가하]
  TXT: 下利，譫語者，有燥屎也，屬小承氣湯。（方二十八）

- NOO: ["SSG-21-031"]
  CTG: [가하]
  TXT: 得病二三日，脈弱，無太陽柴胡證，煩躁，心下痞，至四五日，雖能食，以承氣湯，少少與微和之，令小安，至六日，與承氣湯一升。若不大便六七日，小便少者，雖不大便，但初頭鞕，後必溏，此未定成鞕也，攻之必溏。須小便利，屎定鞕，乃可攻之，宜大承氣湯（一）（方本闕）。

- NOO: ["SSG-21-032"]
  CTG: [가하]
  TXT: 太陽病中風，下利嘔逆，表解者，乃可攻之。其人漐漐汗出，發作有時，頭痛，心下痞鞕滿，引脇下痛，乾嘔則短氣，汗出不惡寒者，此表解裏未和也，屬十棗湯。（方三十）

- NOO: ["SSG-21-033"]
  CTG: [가하]
  TXT: 太陽病不解，熱結膀胱，其人如狂，血自下，下者愈。其外未解者，尙未可攻，當先解其外。外解已，但少腹急結者，乃可攻之，宜桃核承氣湯。（方三十一）

- NOO: ["SSG-21-034"]
  CTG: [가하]
  TXT: 傷寒七八日，身黃如橘子色，小便不利，腹微滿者，屬茵蔯蒿湯證。（三十二）（用前第二十三方）

- NOO: ["SSG-21-035"]
  CTG: [가하]
  TXT: 傷寒，發熱，汗出不解，心中痞鞕，嘔吐而下利者，屬大柴胡湯證。（三十三）（用前第一方）

- NOO: ["SSG-21-036"]
  CTG: [가하]
  TXT: 傷寒十餘日，熱結在裏，復往來寒熱者，屬大柴胡湯證。（三十四）（用前第一方）

- NOO: ["SSG-21-037"]
  CTG: [가하]
  TXT: 但結胸，無大熱者，以水結在胸脇也，但頭微汗出者，屬大陷胸湯。（方三十五）

- NOO: ["SSG-21-038"]
  CTG: [가하]
  TXT: 傷寒六七日，結胸熱實，脈沈而緊，心下痛，按之石鞕者，屬大陷胸湯證。（三十六）（用前第三十五方）

- NOO: ["SSG-21-039"]
  CTG: [가하]
  TXT: 陽明病，其人多汗，以津液外出，胃中燥，大便必鞕，鞕則譫語，屬小承氣湯證。（三十七）（用前第二十八方）

- NOO: ["SSG-21-040"]
  CTG: [가하]
  TXT: 陽明病，不吐不下，心煩者，屬調胃承氣湯。（方三十八）

- NOO: ["SSG-21-041"]
  CTG: [가하]
  TXT: 陽明病，脈遲，雖汗出不惡寒者，其身必重，短氣腹滿而喘，有潮熱者，此外欲解，可攻裏也。手足濈然汗出者，此大便已鞕也，大承氣湯主之。若汗出多，微發熱惡寒者，外未解也，桂枝湯主之。其熱不潮，未可與承氣湯。若腹大滿不通者，與小承氣湯，微和胃氣，勿令至大泄下。（三十九）（大承氣湯用前第二方。小承氣用前第二十八方）

- NOO: ["SSG-21-042"]
  CTG: [가하]
  TXT: 陽明病，潮熱，大便微鞕者，可與大承氣湯，不鞕者，不可與之。若不大便六七日，恐有燥屎，欲知之法，少與小承氣湯，湯入腹中，轉失氣者，此有燥屎也，乃可攻之。若不轉失氣者，此但初頭鞕，後必溏，不可攻之，攻之必脹滿不能食也，欲飮水者，與水則噦。其後發熱者，大便必復鞕而少也，宜以小承氣湯和之。不轉失氣者，愼不可攻也。（四十）（竝用前方）

- NOO: ["SSG-21-043"]
  CTG: [가하]
  TXT: 陽明病，譫語，發潮熱，脈滑而疾者，小承氣湯主之。因與承氣湯一升，腹中轉氣者，更服一升，若不轉氣者，勿更與之。明日又不大便，脈反微澁者，裏虛也，爲難治，不可更與承氣湯。（四十一）（用前第二十八方）

- NOO: ["SSG-21-044"]
  CTG: [가하]
  TXT: 二陽倂病，太陽證罷，但發潮熱，手足漐漐汗出，大便難，而譫語者，下之則愈，宜大承氣湯。（四十二）（用前第二方）

- NOO: ["SSG-21-045"]
  CTG: [가하]
  TXT: 病人小便不利，大便乍難乍易，時有微熱喘冒不能臥者，有燥屎也，屬大承氣湯證。（四十三）（用前第二方）

- NOO: ["SSG-21-046"]
  CTG: [가하]
  TXT: 大下後，六七日不大便，煩不解，腹滿痛者，此有燥屎也。所以然者，本有宿食故也，屬大承氣湯證。（四十四）（用前第二方）






## 辨發汗吐下後病脈證幷治第二十二 （合四十八法方三十九首）

- NOO: ["SSG-22-001"]
  CTG: [한토하후]
  TXT: 師曰：病人脈微而澁者，此爲醫所病也。大發其汗，又數大下之，其人亡血，病當惡寒，後乃發熱，無休止時。夏月盛熱，欲著復衣，冬月盛寒，欲裸其身。所以然者，陽微則惡寒，陰弱則發熱，此醫發其汗，使陽氣微，又大下之，令陰氣弱。五月之時，陽氣在表，胃中虛冷，以陽氣內微，不能勝冷，故欲著複衣。十一月之時，陽氣在裏，胃中煩熱，以陰氣內弱，不能勝熱，故欲裸其身。又陰脈遲澁，故知亡血也。

- NOO: ["SSG-22-002"]
  CTG: [한토하후]
  TXT: 寸口脈浮大，而醫反下之，此爲大逆。浮則無血，大則爲寒，寒氣相搏，則爲腸鳴。醫乃不知，而反飮冷水，令汗大出，水得寒氣，冷必相搏，其人則䭇。

- NOO: ["SSG-22-003"]
  CTG: [한토하후]
  TXT: 太陽病，三日，已發汗，若吐，若下，若溫鍼，仍不解者，此爲壞病，桂枝不中與之也。觀其脈證，知犯何逆，隨證治之。

- NOO: ["SSG-22-004"]
  CTG: [한토하후]
  TXT: 脈浮數者，法當汗出而愈。若下之，身重，心悸者，不可發汗，當自汗出乃解。所以然者，尺中脈微，此裏虛，須表裏實，津液和，便自汗出愈。

- NOO: ["SSG-22-005"]
  CTG: [한토하후]
  TXT: 凡病，若發汗，若吐，若下，若亡血，無津液，陰陽脈自和者，必自愈。

- NOO: ["SSG-22-006"]
  CTG: [한토하후]
  TXT: 大下之後，復發汗，小便不利者，亡津液故也。勿治之，得小便利，必自愈。

- NOO: ["SSG-22-007"]
  CTG: [한토하후]
  TXT: 下之後，復發汗，必振寒，脈微細。所以然者，以內外俱虛故也。

- NOO: ["SSG-22-008"]
  CTG: [한토하후]
  TXT: 本發汗，而復下之，此爲逆也。若先發汗，治不爲逆。本先下之，而反汗之，爲逆。若先下之，治不爲逆。

- NOO: ["SSG-22-009"]
  CTG: [한토하후]
  TXT: 太陽病，先下而不愈，因復發汗，以此表裏俱虛，其人因致冒。冒家，汗出自愈。所以然者，汗出表和故也。得表和，然後復下之。

- NOO: ["SSG-22-010"]
  CTG: [한토하후]
  TXT: 得病六七日，脈遲浮弱，惡風寒，手足溫，醫二三下之，不能食，而脇下滿痛，面目及身黃，頸項强，小便難者，與柴胡湯，後必下重。本渴飮水而嘔者，柴胡不中與也，食穀者噦。

- NOO: ["SSG-22-011"]
  CTG: [한토하후]
  TXT: 太陽病，二三日，不能臥，但欲起，心下必結，脈微弱者，此本有寒分也。反下之，若利止，必作結胸，未止者，四日復下之，此作協熱利也。

- NOO: ["SSG-22-012"]
  CTG: [한토하후]
  TXT: 太陽病，下之，其脈促（一作縱），不結胸者，此爲欲解也。脈浮者，必結胸。脈緊者，必咽痛。脈弦者，必兩脇拘急。脈細數者，頭痛未止。脈沈緊者，必欲嘔。脈沈滑者，協熱利。脈浮滑者，必下血。

- NOO: ["SSG-22-013"]
  CTG: [한토하후]
  TXT: 太陽少陽倂病，而反下之，成結胸，心下鞕，下利不止，水漿不下，其人心煩。

- NOO: ["SSG-22-014"]
  CTG: [한토하후]
  TXT: 脈浮而緊，而復下之，緊反入裏，則作痞，按之自濡，但氣痞耳。

- NOO: ["SSG-22-015"]
  CTG: [한토하후]
  TXT: 傷寒，吐下發汗後，虛煩，脈甚微，八九日心下痞鞕，脇下痛，氣上衝咽喉，眩冒，經脈動惕者，久而成痿。

- NOO: ["SSG-22-016"]
  CTG: [한토하후]
  TXT: 陽明病，能食，下之不解者，其人不能食，若攻其熱必噦。所以然者，胃中虛冷故也。以其人本虛，攻其熱必噦。

- NOO: ["SSG-22-017"]
  CTG: [한토하후]
  TXT: 陽明病，脈遲，食難用飽，飽則發煩，頭眩，必小便難，此欲作穀疽。雖下之，腹滿如故。所以然者，脈遲故也。

- NOO: ["SSG-22-018"]
  CTG: [한토하후]
  TXT: 夫病陽多者熱，下之則鞕。汗多，極發其汗亦鞕。

- NOO: ["SSG-22-019"]
  CTG: [한토하후]
  TXT: 太陽病，寸緩關浮尺弱，其人發熱，汗出，復惡寒，不嘔，但心下痞者，此以醫下之也。

- NOO: ["SSG-22-020"]
  CTG: [한토하후]
  TXT: 太陰之爲病，腹滿而吐，食不下，自利益甚，時腹自痛。若下之，必胸下結鞕。

- NOO: ["SSG-22-021"]
  CTG: [한토하후]
  TXT: 傷寒，大吐大下之，極虛，復極汗者，其人外氣怫鬱，復與之水，以發其汗，因得噦。所以然者，胃中寒冷故也。

- NOO: ["SSG-22-022"]
  CTG: [한토하후]
  TXT: 吐利發汗後，脈平，小煩者，以新虛不勝穀氣故也。

- NOO: ["SSG-22-023"]
  CTG: [한토하후]
  TXT: 太陽病，醫發汗，遂發熱惡寒，因復下之，心下痞。表裏俱虛，陰陽氣竝竭，無陽則陰獨。復加燒鍼，因胸煩，面色靑黃，膚瞤者，難治。今色微黃，手足溫者，易愈。

- NOO: ["SSG-22-024"]
  CTG: [한토하후]
  TXT: 太陽病，得之八九日，如瘧狀，發熱惡寒，熱多寒少，其人不嘔，淸便欲自可，一日二三度發。脈微緩者，爲欲愈也。脈微而惡寒者，此陰陽俱虛，不可更發汗更下更吐也。面色反有熱色者，未欲解也，以其不能得小汗出，身必癢，屬桂枝麻黃各半湯。（方一）

- NOO: ["SSG-22-025"]
  CTG: [한토하후]
  TXT: 服桂枝湯，或下之，仍頭項强痛，翕翕發熱，無汗，心下滿微痛，小便不利者，屬桂枝去桂加茯苓白朮湯。（方二）

- NOO: ["SSG-22-026"]
  CTG: [한토하후]
  TXT: 太陽病，先發汗不解，而下之，脈浮者不愈。浮爲在外，而反下之，故令不愈。今脈浮，故在外，當須解外則愈，宜桂枝湯。（方三）

- NOO: ["SSG-22-027"]
  CTG: [한토하후]
  TXT: 下之後，復發汗，晝日煩躁不得眠，夜而安靜，不嘔，不渴，無表證，脈沈微，身無大熱者，屬乾薑附子湯。（方四）

- NOO: ["SSG-22-028"]
  CTG: [한토하후]
  TXT: 傷寒，若吐若下後，心下逆滿，氣上衝胸，起則頭眩，脈沈緊，發汗則動經，身爲振振搖者，屬茯苓桂枝白朮甘草湯。（方五）

- NOO: ["SSG-22-029"]
  CTG: [한토하후]
  TXT: 發汗，若下之後，病仍不解，煩躁者，屬茯苓四逆湯。（方六）。

- NOO: ["SSG-22-030"]
  CTG: [한토하후]
  TXT: 發汗吐下後，虛煩不得眠，若劇者，必反覆顛倒，心中懊憹，屬梔子豉湯。若少氣者，梔子甘草豉湯，若嘔者，梔子生薑豉湯。（七）

- NOO: ["SSG-22-031"]
  CTG: [한토하후]
  TXT: 發汗若下之，而煩熱，胸中窒者，屬梔子豉湯證。（八）（用前初方）

- NOO: ["SSG-22-032"]
  CTG: [한토하후]
  TXT: 太陽病，過經十餘日，心下溫溫欲吐，而胸中痛，大便反溏，腹微滿，鬱鬱微煩，先此時極吐下者，與調胃承氣湯。若不爾者，不可與。但欲吐，胸中痛，微溏者，此非柴胡湯證。以嘔故知極吐下也，調胃承氣湯。（方九）

- NOO: ["SSG-22-033"]
  CTG: [한토하후]
  TXT: 太陽病，重發汗，而復下之，不大便五六日，舌上燥而渴，日晡所小有潮熱（一云：日晡所發，心胸大煩），從心下至少腹鞕滿而痛，不可近者，屬大陷胸湯。（方十）

- NOO: ["SSG-22-034"]
  CTG: [한토하후]
  TXT: 傷寒五六日，已發汗，而復下之，胸脇滿微結，小便不利，渴而不嘔，但頭汗出，往來寒熱，心煩者，此爲未解也，屬柴胡桂枝乾薑湯。（方十一）

- NOO: ["SSG-22-035"]
  CTG: [한토하후]
  TXT: 傷寒，發汗，若吐若下，解後，心下痞鞕，噫氣不除者，屬旋復代赭湯。（方十二）

- NOO: ["SSG-22-036"]
  CTG: [한토하후]
  TXT: 傷寒，大下之，復發汗，心下痞，惡寒者，表未解也，不可攻痞，當先解表，表解乃攻痞，解表宜桂枝湯，用前方，攻痞宜大黃黃連瀉心湯。（方十三）

- NOO: ["SSG-22-037"]
  CTG: [한토하후]
  TXT: 傷寒，若吐下後，七八日不解，熱結在裏，表裏俱熱，時時惡風，大渴，舌上乾燥而煩，欲飮水數升者，屬白虎加人參湯。（方十四）

- NOO: ["SSG-22-038"]
  CTG: [한토하후]
  TXT: 傷寒，若吐若下後，不解，不大便五六日，上至十餘日，日晡所發潮熱，不惡寒，獨語如見鬼狀。若劇者，發則不識人，循衣摸牀，惕而不安（一云：順衣妄撮，怵惕不安），微喘直視，脈弦者生，澁者死。微者，但發熱，譫語者，屬大承氣湯。（方十五）

- NOO: ["SSG-22-039"]
  CTG: [한토하후]
  TXT: 三陽合病，腹滿身重，難以轉側，口不仁面垢（又作枯，一云：向經。）譫語遺尿，發汗則譫語，下之則額上生汗，若手足逆冷，自汗出者，屬白虎湯。（十六）

- NOO: ["SSG-22-040"]
  CTG: [한토하후]
  TXT: 陽明病，脈浮而緊，咽燥口苦，腹滿而喘，發熱汗出，不惡寒，反惡熱，身重。若發汗則躁，心憒憒而反譫語。若加溫鍼，必怵惕煩躁不得眠。若下之，則胃中空虛，客氣動膈，心中懊憹，舌上胎者，屬梔子豉湯證。（十七）（用前第七方）

- NOO: ["SSG-22-041"]
  CTG: [한토하후]
  TXT: 陽明病，下之，心中懊憹而煩，胃中有燥屎者，可攻。腹微滿，初頭鞕，後必溏，不可攻之。若有燥屎者，宜大承氣湯。（第十八）（用前第十五方）

- NOO: ["SSG-22-042"]
  CTG: [한토하후]
  TXT: 太陽病，若吐、若下、若發汗後，微煩，小便數，大便因鞕者，與小承氣湯和之，愈。（方十九）

- NOO: ["SSG-22-043"]
  CTG: [한토하후]
  TXT: 大汗，若大下，而厥冷者，屬四逆湯。（方二十）

- NOO: ["SSG-22-044"]
  CTG: [한토하후]
  TXT: 太陽病，下之後，其氣上衝者，可與桂枝湯。若不上衝者，不得與之。（二十一）（用前第三方）

- NOO: ["SSG-22-045"]
  CTG: [한토하후]
  TXT: 太陽病，下之後，脈促胸滿者，屬桂枝去芍藥湯（一）（方本闕）。

- NOO: ["SSG-22-046"]
  CTG: [한토하후]
  TXT: 若微寒者，屬桂枝去芍藥加附子湯。（方二十三）

- NOO: ["SSG-22-047"]
  CTG: [한토하후]
  TXT: 太陽病，桂枝證，醫反下之，利遂不止，脈促者，表未解也。喘而汗出者，屬葛根黃芩黃連湯（一）（方本闕）。

- NOO: ["SSG-22-048"]
  CTG: [한토하후]
  TXT: 太陽病，下之，微喘者，表未解故也，屬桂枝加厚朴杏子湯。（方二十五）

- NOO: ["SSG-22-049"]
  CTG: [한토하후]
  TXT: 傷寒，不大便六七日，頭痛有熱者，與承氣湯。其小便淸者（一云：大便靑），知不在裏，仍在表也，當須發汗。若頭痛者，必衄，宜桂枝湯。（二十六）（用前第三方）

- NOO: ["SSG-22-050"]
  CTG: [한토하후]
  TXT: 傷寒五六日，大下之後，身熱不去，心中結痛者，未欲解也，屬梔子豉湯證。（二十七）（用前第七方）

- NOO: ["SSG-22-051"]
  CTG: [한토하후]
  TXT: 傷寒，下後，心煩腹滿，臥起不安者，屬梔子厚朴湯。（方二十八）。

- NOO: ["SSG-22-052"]
  CTG: [한토하후]
  TXT: 傷寒，醫以丸藥大下之，身熱不去，微煩者，屬梔子乾薑湯。（方二十九）。

- NOO: ["SSG-22-053"]
  CTG: [한토하후]
  TXT: 凡用梔子湯，病人舊微溏者，不可與服之。

- NOO: ["SSG-22-054"]
  CTG: [한토하후]
  TXT: 傷寒，醫下之，續得下利淸穀不止，身疼痛者，急當救裏。後身疼痛，淸便自調者，急當救表。救裏宜四逆湯，救表宜桂枝湯。（三十）（竝用前方）

- NOO: ["SSG-22-055"]
  CTG: [한토하후]
  TXT: 太陽病，過經十餘日，反二三下之，後四五日，柴胡證仍在者，先與小柴胡。嘔不止，心下急（一云：嘔止小安），鬱鬱微煩者，爲未解也，可與大柴胡湯，下之則愈。（方三十一）

- NOO: ["SSG-22-056"]
  CTG: [한토하후]
  TXT: 傷寒十三日不解，胸脇滿而嘔，日晡所發潮熱，已而微利，此本柴胡下之，不得利，今反利者，知醫以丸藥下之，此非其治也。潮熱者，實也，先服小柴胡湯以解外，後以柴胡加芒消湯主之。（方三十二）

- NOO: ["SSG-22-057"]
  CTG: [한토하후]
  TXT: 傷寒十三日，過經譫語者，以有熱也，當以湯下之。若小便利者，大便當鞕，而反下利，脈調和者，知醫以丸藥下之，非其治也。若自下利者，脈當微厥，今反和者，此爲內實也，屬調胃承氣湯證。（三十三）（用前第九方）

- NOO: ["SSG-22-058"]
  CTG: [한토하후]
  TXT: 傷寒八九日，下之胸滿煩驚，小便不利，譫語，一身盡重，不可轉側者，屬柴胡加龍骨牡蠣湯。（方三十四）。

- NOO: ["SSG-22-059"]
  CTG: [한토하후]
  TXT: 火逆下之，因燒鍼煩躁者，屬桂枝甘草龍骨牡蠣湯。（方三十五）

- NOO: ["SSG-22-060"]
  CTG: [한토하후]
  TXT: 太陽病，脈浮而動數，浮則爲風，數則爲熱，動則爲痛，數則爲虛。頭痛發熱，微盜汗出，而反惡寒者，表未解也。醫反下之，動數變遲，膈內拒痛（一云：頭痛卽眩），胃中空虛，客氣動膈，短氣躁煩，心中懊憹，陽氣內陷，心下因鞕，則爲結胸，屬大陷胸湯證。若不結胸，但頭汗出，餘處無汗，劑頸而還，小便不利，身必發黃。（三十六）（用前第十方）

- NOO: ["SSG-22-061"]
  CTG: [한토하후]
  TXT: 傷寒五六日，嘔而發熱者，柴胡湯證具，而以他藥下之，柴胡證仍在者，復與柴胡湯。此雖已下之，不爲逆，必蒸蒸而振，却發熱汗出而解。若心下滿而鞕痛者，此爲結胸也，大陷胸湯主之，用前方。但滿而不痛者，此爲痞，柴胡不中與之，屬半夏瀉心湯。（方三十七）

- NOO: ["SSG-22-062"]
  CTG: [한토하후]
  TXT: 本以下之，故心下痞，與瀉心湯。痞不解，其人渴而口燥煩，小便不利者，屬五苓散（一）（方本闕）。

- NOO: ["SSG-22-063"]
  CTG: [한토하후]
  TXT: 傷寒中風，醫反下之，其人下利日數十行，穀不化，腹中雷鳴，心下痞鞕而滿，乾嘔，心煩不得安。醫見心下痞，謂病不盡，復下之，其痞益甚，此非結熱，但以胃中虛，客氣上逆，故使鞕也，屬甘草瀉心湯。（方三十九）。

- NOO: ["SSG-22-064"]
  CTG: [한토하후]
  TXT: 傷寒服湯藥，下利不止，心下痞鞕。服瀉心湯已，復以他藥下之，利不止。醫以理中與之，利益甚。理中，理中焦，此利在下焦，屬赤石脂禹餘粮湯。復不止者，當利其小便。（方四十）。

- NOO: ["SSG-22-065"]
  CTG: [한토하후]
  TXT: 太陽病，外證未除，而數下之，遂協熱而利，利下不止，心下痞鞕，表裏不解者，屬桂枝人參湯。（方四十一）。

- NOO: ["SSG-22-066"]
  CTG: [한토하후]
  TXT: 下後，不可更行桂枝湯，汗出而喘，無大熱者，屬麻黃杏子甘草石膏湯。（方四十二）。

- NOO: ["SSG-22-067"]
  CTG: [한토하후]
  TXT: 陽明病，下之，其外有熱，手足溫，不結胸，心中懊憹，飢不能食，但頭汗出者，屬梔子豉湯證。（四十三）（用前第七初方）

- NOO: ["SSG-22-068"]
  CTG: [한토하후]
  TXT: 傷寒，吐後，腹脹滿者，屬調胃承氣湯證。（四十四）（用前第九方）

- NOO: ["SSG-22-069"]
  CTG: [한토하후]
  TXT: 病人無表裏證，發熱七八日，脈雖浮數者，可下之。假令已下，脈數不解，今熱則消穀喜飢，至六七日，不大便者，有瘀血，屬抵當湯。（方四十五）

- NOO: ["SSG-22-070"]
  CTG: [한토하후]
  TXT: 本太陽病，醫反下之，因爾腹滿時痛者，屬太陰也，屬桂枝加芍藥湯。（方四十六）

- NOO: ["SSG-22-071"]
  CTG: [한토하후]
  TXT: 傷寒六七日，大下，寸脈沈而遲，手足厥逆，下部脈不至，喉咽不利，唾膿血，泄利不止者，爲難治，屬麻黃升麻湯。（方四十七）

- NOO: ["SSG-22-072"]
  CTG: [한토하후]
  TXT: 傷寒本自寒下，醫復吐下之，寒格更逆吐下，若食入口卽吐，屬乾薑黃芩黃連人參湯。（方四十八）
